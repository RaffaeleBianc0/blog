---
title: "ThinkPad ricondizionati"
date: "2023-10-17"
categories: 
  - "tecnologia"
image: "images/x280-flat.jpg"
---

> [TL;DR](https://en.wikipedia.org/wiki/TL;DR):
>   
> Vuoi acquistare un notebook, con un occhio al budget:  
>   
> Budget < 400€, o magari vuoi un portatile diverso dal solito 15" di plastica da grande distribuzione senza svenarti? **Allora compra un ricondizionato.**  
>   
> Budget > 400€, o ti va bene anche il 15" da GDO? **Allora compra un notebook nuovo.**

Sono in uno dei miei periodici momenti "divulgativi", nei quali mi vien voglia di scrivere quello che ho imparato su un certo argomento, così per il gusto di scrivere.  
Questo giro tocca ai portatili usati.

Un annetto fa ho deciso di prenderne uno per uso personale.  
Come faccio sempre quando mi intrippo per una cosa nuova, ho iniziato a documentarmi tra forum gruppi Reddit Wikipedia YouTube eccetera, per arrivare pronto alla _missione_:

> Acquistare un notebook aziendale ricondizionato Lenovo Thinkpad, leggero e sottile, in ottime condizioni, con buone prestazioni, per uso web+office, spendendo il giusto.

Di seguito "esplodo" ogni parte della frase scritta qua sopra, poi più sotto parlerò dei modelli specifici e di dove e come acquistarli.

1. [Acquistare](https://raffaelebianc0.wordpress.com/2023/10/17/thinkpad/#acquistare)
2. [Notebook](https://raffaelebianc0.wordpress.com/2023/10/17/thinkpad/#notebook)
3. [Aziendale](https://raffaelebianc0.wordpress.com/2023/10/17/thinkpad/#aziendale)
4. [Ricondizionato](https://raffaelebianc0.wordpress.com/2023/10/17/thinkpad/#ricondizionato)
5. [Lenovo Thinkpad](https://raffaelebianc0.wordpress.com/2023/10/17/thinkpad/#lenovo-thinkpad)
6. [Leggero e sottile](https://raffaelebianc0.wordpress.com/2023/10/17/thinkpad/#leggero-e-sottile)
7. [Ottime condizioni](https://raffaelebianc0.wordpress.com/2023/10/17/thinkpad/#ottime-condizioni)
8. [Buone prestazioni](https://raffaelebianc0.wordpress.com/2023/10/17/thinkpad/#buone-prestazioni)
9. [Uso web+office](https://raffaelebianc0.wordpress.com/2023/10/17/thinkpad/#uso-web-office)
10. [Spendendo il giusto](https://raffaelebianc0.wordpress.com/2023/10/17/thinkpad/#spendendo-il-giusto)
11. [Quale modello scegliere](https://raffaelebianc0.wordpress.com/2023/10/17/thinkpad/#quale-modello-scegliere)
    1. [Formato](https://raffaelebianc0.wordpress.com/2023/10/17/thinkpad/#formato)
    2. [Come si interpreta il nome del modello](https://raffaelebianc0.wordpress.com/2023/10/17/thinkpad/#come-si-interpreta-il-nome-del-modello)
    3. [Altre cose da considerare per la scelta](https://raffaelebianc0.wordpress.com/2023/10/17/thinkpad/#altre-cose-da-considerare-per-la-scelta)
    4. [Commenti sui modelli specifici](https://raffaelebianc0.wordpress.com/2023/10/17/thinkpad/#commenti-sui-modelli-specifici)
12. [Dove acquistare](https://raffaelebianc0.wordpress.com/2023/10/17/thinkpad/#dove-acquistare)
13. [Link utili](https://raffaelebianc0.wordpress.com/2023/10/17/thinkpad/#link-utili)

## Acquistare

Parlando dell'acquisto di un computer, una volta ero dell'idea "non mi interessa un usato" per almeno questi motivi:

1. **PRESTAZIONI**: i PC vecchi sono più lenti di quelli nuovi.

3. **ESTETICA:** i PC vecchi sono più brutti e/o pesanti e/o ingombranti di quelli nuovi.

5. **DIFETTI**: il rischio di incappare in difetti estetici (strisci, crepe, segni di adesivi rimossi male) o addirittura in problemi funzionali non immediatamente evidenti è concreto e facilmente mascherabile da un venditore senza troppi scrupoli.

Il mercato dei PC [_ricondizionati_](#ricondizionato), che ho scoperto recentemente, mi ha insegnato una prospettiva diversa sugli stessi argomenti (tant'è che il mio acquisto è stato proprio un ultrabook ricondizionato):

1. **PRESTAZIONI**: la stragrande maggioranza delle attività che si fanno con un PC nuovo (scrivere, leggere, guardare, ascoltare, comunicare) le faccio serenamente con un PC di 5 anni fa, senza percepire differenze.

3. **ESTETICA:** il design dei Thinkpad è rimasto coerente da più di 20 anni (fatti salvi i miglioramenti in dimensioni e peso), e per come la vedo io sono tra i notebook più belli che ci sono. Quelli di 5 anni fa sono praticamente identici a quelli attuali (le differenze sono letteralmente di qualche millimetro e qualche decina di grammi).

5. **DIFETTI**: il venditore di PC usati ricondizionati spesso è una azienda che fornisce un minimo di garanzia post-vendita, e che non vuole sporcarsi la reputazione costruita in anni di vendite (il punteggio del venditore che vedi sulla pagina prodotto). Inoltre sia eBay che Subito, dove concentro le mie ricerche, prevedono spesso garanzie sull'acquisto tali per cui puoi fare il reso (quasi) gratuitamente se l'articolo non ti soddisfa.

## Notebook

Ovviamente a parità di spesa i notebook sono più lenti dei PC desktop, ma non dovendo eseguire compiti che richiedano il massimo delle risorse hardware (esempi: videogame moderni, montaggio di video complessi, compilazione di software complessi, modellazione 3D avanzata, calcolo FEM, rendering, mining, ...) le prestazioni offerte dai notebook sono più che adeguate.

Il vantaggio in termini di ingombro e praticità a favore dei notebook invece è schiacciante, e in ogni caso una docking station risolve facilmente l'esigenza di avere una postazione desktop con la tastiera e il display che preferisci.

Per questi motivi non uso PC fissi dal 2002.

## Aziendale

Le linee "business" di tutti i produttori sono spesso costruite con materiali più pregiati (parlo soprattutto del telaio) rispetto a quelle "consumer": il risultato è un notebook più leggero, più resistente, che non flette, che non scricchiola, e che è più piacevole al tatto.

Spesso si tratta di notebook acquistati appunto da aziende/professionisti, con contratti di manutenzione tipicamente triennali, che una volta trascorso questo periodo di garanzia vengono sostituiti con modelli nuovi e venduti ad un'azienda (o ad un professionista) che si occupa di [ricondizionarli](#ricondizionato) e rivenderli ai privati.  
Dopo soli 3 anni di utilizzo, e dopo il ricondizionamento, di norma le [condizioni](#ottime-condizioni) di questi notebook vanno dal buono all'eccellente: il mio attuale X380Y è arrivato indistinguibile dal nuovo.

"Aziendale" significa anche "poco adatto al gaming", quindi spesso privi di scheda video dedicata (a meno di non orientarsi sulle workstation mobile con scheda video professionale per CAD 3D, come i Thinkpad serie W e P - ma questi modelli più grossi/pesanti non sono argomento di questo articolo).

## Ricondizionato

C'è l'usato, e poi c'è il ricondizionato, cioè il notebook usato che è stato rimesso a nuovo prima di essere rivenduto - una specie di "tagliando" che include una o più di queste operazioni:

- pulizia/igienizzazione esterna (telaio, tastiera, touchpad, display)

- pulizia interna (in particolare rimozione della polvere che si accumula soprattutto nel dissipatore)

- _re-pasting_, cioè applicazione di nuova pasta termica tra CPU e dissipatore (per garantire temperature di esercizio più basse, e quindi minor intervento delle ventole e più anni di funzionamento, dato che la pasta termica si deteriora con gli anni, con conseguente peggioramento progressivo della dissipazione)

- formattazione ed installazione di Windows (questo viene sempre fatto, il PC arriva pronto per l'uso come era appena acquistato da nuovo)

Spesso chi mette in vendita il PC ricondizionato fornisce anche una garanzia post-vendita, che può andare dai 15gg di reso gratuito ai 12 mesi di garanzia vera e propria.

Un PC aziendale ricondizionato insomma, se scelto bene, è la combinazione di:

- prodotto premium

- estetica e funzionalità spesso ripristinate al nuovo (cosiddetto "[Grado A](#ottime-condizioni)")

- prestazioni adeguate all'uso quotidiano

- risparmio economico

- scelta sostenibile (riutilizzo hardware esistente invece di acquistare cose nuove)

## Lenovo Thinkpad

Tra tutte le linee di prodotto dei principali produttori di notebook Windows, mi sono innamorato della serie business Lenovo, i Thinkpad - e non sono l'unico: il web è pieno di gruppi di appassionati e di informazioni utili.

I motivi che mi fanno preferire i Thinkpad ad altri marchi/modelli sono:

- Estetica (il look "nero con dettagli rossi" per me resta imbattibile).

- Qualità dei materiali (ci sono di mezzo magnesio, fibra di vetro, carbonio, alluminio a seconda dei modelli, ed è tutta un'altra cosa rispetto alla plasticaccia ABS/policarbonato dei notebook consumer da grande distribuzione).

- Qualità della tastiera (unanimemente riconosciuta tra le migliori del settore, e per me criterio fondamentale di scelta).

- Numero di porte disponibili (meno uso i dongle e più sono contento, e nella maggioranza dei Thinkpad interessanti ci sono 2 USB-C Thunderbolt, 2 USB-A, e 1 HDMI).

- Possibilità di scelta (sono notebook molto diffusi nel mercato dei ricondizionati, e coprono tutte le esigenze con modelli sia premium sia economici, e con formati sia ultracompatti sia 15").

## Leggero e sottile

Questo tema per me fa parte della "estetica" del notebook, non dovendo viaggiarci più di tanto, ed usando il notebook personale solo raramente e come "muletto" (perché lavoro ogni giorno con quello aziendale).

Semplicemente: più piccolo è, più mi piace.  
Quindi mi interessano i 12"/13", tengo d'occhio i 14", ma ignoro i tradizionali 15" (e ovviamente anche i _bisonti_ da 17").

I notebook più grandi sono ergonomici se ci lavori per molte ore. Spesso includono anche il tastierino numerico a fianco alla tastiera normale - comodo, ma tieni presente che la posizione di digitazione sarà decentrata verso sinistra rispetto al display; con un desktop sposti un poco la tastiera e torni "centrato", ma con un notebook sarai perennemente "storto", per quanto poco.

## Ottime condizioni

I ricondizionati si dividono grossolanamente in queste categorie, per quanto riguarda le condizioni estetiche:

- **Grado A:** pari al nuovo, oppure alla peggio con eventuali piccoli graffi/segni di usura visibili solo da vicino. Oggetti "ben tenuti" dal precedente proprietario e/o ricondizionati con grande cura insomma.

- **Grado B:** graffi/segni di usura più evidenti.

- **Grado C:** piccole rotture sul telaio, aloni o pixel difettosi sul display, o altri difetti.

In tutti i casi si tratta sempre di PC utilizzabili e funzionanti, ma per il piacere di avere un oggetto "a posto" anche esteticamente di norma cerco solo il Grado A, con le sue declinazioni A++/A-- a seconda della fantasia del venditore.

## Buone prestazioni

Ovviamente le prestazioni di un PC non dipendono solo dalla CPU, e ci sono altri fattori (velocità dell'SSD e della RAM su tutti) che mitigano le differenze rispetto a quanto si vede nel grafico qui sotto; ma penso che questa mia che segue sia una approssimazione sufficientemente utile per farsi un'idea.

Per ciascun modello Thinkpad "X" dal 2015 ad oggi, ho selezionato la CPU i5 più piccola che poteva/può montare. Le stesse CPU vengono montate sui corrispondenti modelli "T" più o meno (es. X280 e T480).  
Di tutte queste CPU ho poi rilevato gli indici prestazionali su [CPUBenchmark.net](http://cpubenchmark.net/) (i valori "CPU Mark"), sia per le operazioni single-thread che per quelle multi-thread (quest'ultimo valore si può considerare come indicatore generale delle prestazioni di una CPU).

[![](https://raffaelebianc0.files.wordpress.com/2023/10/image-3.png?w=605)](https://raffaelebianc0.files.wordpress.com/2023/10/image-3.png)

Alcune considerazioni su questi dati:

- **La curva delle prestazioni in single-thread cresce lentamente**. Questo forse aiuta un po' a spiegare il perché Windows sia tranquillamente utilizzabile anche su PC di 8 anni fa: probabilmente molte operazioni frequenti nell'uso "web+office" di fatto sono single-threaded, Windows non si "appesantisce" a furia di aggiornamenti con la stessa rapidità con cui sono cresciute le prestazioni, e una CPU non viene quasi mai impiegata al 100% (anzi, statisticamente resta per la maggioranza del tempo inutilizzata).

- **La curva delle prestazioni in multi-thread cresce più rapidamente**, soprattutto nelle generazioni recenti di CPU Intel. Questo è dovuto anche all'aumento del numero di core presenti nella CPU, che per gli i5 "U" passa da 2 a 4 nella Gen8, e da 4 a 10 nella Gen12. Tuttavia, questo incremento non si riflette completamente nell'esperienza di utilizzo, perché molte operazioni "web+office" sono di fatto single-threaded.

- **Le generazioni 8^, 11^, 12^ e 13^ sono le generazioni che hanno introdotto un aumento di prestazioni significativo**. Le Gen11 e successive sono recenti, quindi i PC che si trovano con queste CPU sono secondo me ancora troppo costosi per un ricondizionato. I Gen8 invece sono oggi lo "sweet spot" tra prestazioni e prezzi: a meno di non voler puntare al risparmio a tutti i costi, _i5/i7 Gen8 sono le CPU da cercare oggi per un ricondizionato_, per quelle prestazioni multi-core quasi doppie rispetto alle precedenti generazioni, grazie al raddoppio dei core che passano da 2 a 4 (questo vale solo per i5 ed i7, non per l'i3 che resta dual-core). Queste prestazioni servono non solo per "andare più veloce", ma anche per "sopportare meglio l'invecchiamento".

- **Tra CPU Gen8 e Gen10 non cambia granché**. Quindi in pratica c'è un periodo di 3 anni (dal 2018 fino al 2020) nel quale non ci sono state grandi rivoluzioni in termini di prestazioni, tuttavia i prezzi dei Thinkpad ricondizionati del 2020 sono molto più alti rispetto ai Thinkpad del 2018: si paga il fatto che sono più recenti, non più veloci. Questo significa anche che per i prossimi 2 anni probabilmente i notebook con CPU Gen8 potranno calare ancora un po' di prezzo pur rimanendo interessanti a livello di prestazioni. _La Gen8 insomma resterà un riferimento ancora per un bel po' nel mondo dell'usato._ Nel frattempo iniziano a comparire gli annunci per notebook con CPU Gen10, perché i famosi "3 anni di garanzia" su PC del 2020 stanno finendo nel 2023, data in cui sto scrivendo.

- **Non sono state realizzate CPU Gen9 di classe "U"** per gli ultrabook.

## Uso web+office

"_Dipende da cosa devi farci_".  
Questa è la risposta jolly, sempre corretta e mai risolutiva, che tutti si sentono dare alla domanda "Che PC mi consiglieresti?".

L'uso "web+office" è quello classico che si fa di un PC, e con questa dicitura voglio escludere videogame, manipolazione professionale di foto/audio/video, grafica 3D e altri compiti più specialistici.  
Questa destinazione d'uso consente di restringere il campo di scelta nel panorama dei notebook, evitando alcune linee di prodotto con pesi, misure, e costi più elevati a causa dell'hardware più performante, che di solito è costituito da una scheda video dedicata e da una CPU di classe diversa dalla "U", quindi più vorace di corrente elettrica, quindi che scalda di più, quindi che necessita di un sistema di dissipazione più importante, cioè più grosso e pesante, e con più spazio interno per far passare l'aria calda espulsa.

Nel caso dei Thinkpad, per coprire questo caso d'uso con macchine snelle e performanti trovo interessanti le linee X e T.

Esistono anche le linee L (mid-range) ed E (economici), che consentono di risparmiare qualcosa perché il telaio è un po' più grande e pesante, e costruito con materiali più convenzionali: se trovi prezzi interessanti su modelli L approfondisci, mentre io eviterei gli E.

## Spendendo il giusto

Una volta risolto il "_cosa devi farci_", c'è l'altra domanda importante: _quanto ha senso spendere_?

Mi sono fatto l'idea che ci sia un "**valore soglia**" del prezzo, da rilevare sul mercato del nuovo, che determina la scelta da fare in base al budget disponibile.  
Per trovare questo "valore soglia" io faccio così, ci vuole un minuto:

1. Vado su un sito di grande distribuzione (es. Mediaworld), alla pagina dei notebook.

3. Li ordino per prezzo crescente.

5. Scorro dal più economico a salire, verificando per ognuno la CPU, ed evitando tutti quelli con CPU Celeron o Pentium (sono tutti quelli più economici).

7. Il primo che trovo con CPU i3/i5/Ryzen avrà un prezzo che è il "valore soglia".

**Se il mio budget è _pari o superiore_ a quel "valore soglia"**, e mi vanno bene eventualmente sia il formato (es. 15") che la qualità del telaio (quasi sicuramente in plastica sui modelli più economici), allora meglio acquistare un notebook nuovo, proprio quello del valore soglia oppure uno ancora migliore, perché sarà un PC moderno con prestazioni elevate e coperto da garanzia.

**Se il mio budget invece è _inferiore_ a quel "valore soglia"** e magari voglio anche un formato diverso (es. 13", oppure 2-in-1, oppure sottile, oppure tutte queste cose), allora vale la pena valutare un aziendale ricondizionato.  
Questo soprattutto perché i vari Celeron/Pentium, che spopolano nella fascia bassa del mercato del nuovo con prezzi inferiori al "valore soglia", hanno prestazioni tipicamente _molto_ inferiori rispetto agli i5/i7 anche di 5 anni prima: spendendo così poco su un PC nuovo, trovarsi con un PC lentissimo già dalla prima accensione è praticamente una certezza.

Ecco un esempio pratico di oggi (Ottobre 2023):

[![](https://raffaelebianc0.files.wordpress.com/2023/10/image-1.png?w=1024)](https://raffaelebianc0.files.wordpress.com/2023/10/image-1.png)

Qui sotto riporto i dati presi da [CPUBenchmark.net](http://cpubenchmark.net/) per le 2 CPU evidenziate sopra, tra le quali ho inserito per confronto anche un i5-5200u (la CPU più scarsa che puoi trovare su un X250/T450, notebook del 2015 che si trovano ricondizionati a prezzi tra i 100€ e i 150€); il numero arancione grande è quello che ci serve per confrontare le performance delle CPU:

[![](https://raffaelebianc0.files.wordpress.com/2023/10/image-2.png?w=825)](https://raffaelebianc0.files.wordpress.com/2023/10/image-2.png)

Da questi dati si deduce subito che il Celeron è da evitare senza pensarci: quel PC ha prestazioni molto inferiori al _peggior_ i5 di 6 anni prima, e simili agli i5 di _10 anni prima_; ho il sospetto che sia un fondo di magazzino o un errore di prezzo, comunque non lo comprerei nemmeno per 50€, figuriamoci per 350€.  
Il PC con CPU Ryzen, che è il nostro modello con "prezzo soglia" di oggi, nonostante monti una CPU di più di 2 anni fa, è invece un buon acquisto.

Quindi:

- se avessi un budget di 350€, e mi andasse bene il classico "15 pollici di plastica", allora comprerei quello con il Ryzen;

- se avessi un budget inferiore, allora cercherei un ricondizionato.

**Se però volessi un portatile** **_più piccolo_** **del "solito" 15" e/o costruito meglio, allora la valutazione sarebbe completamente diversa**, perché il confronto deve spostarsi necessariamente su una fascia di prezzo più alta: i modelli nuovi con display da 13"/14" che trovo oggi sullo stesso sito, sempre evitando le CPU-ciofeca naturalmente, partono dai 700€.

Il ventaglio di scelte tra i ThinkPad ricondizionati restando (abbondantemente) sotto tale soglia di prezzo si amplia moltissimo: parte dagli X250/T450(s) da 150€ se voglio risparmiare al massimo, passa per gli X390/T490 a circa 300€ che sono oggetti moderni con buone prestazioni, su fino agli X1C Gen7 attorno ai 500€ che sono dei gioielli (da nuovi avevano prezzi di listino attorno ai 2000€, per rendere l'idea del tipo di prodotto e del motivo per cui anche da usati hanno un prezzo così alto).

## Quale modello scegliere

Una volta fissato il budget, se sei orientato all'aziendale ricondizionato allora è il momento di decidere in base al formato.

### Formato

In **grassetto** i modelli che personalmente consiglierei per ciascun formato, commentati poi più sotto.

**Quanto grande vuoi lo schermo (e di conseguenza l'intero notebook)?**

- **12,5"**: ultraportatili "da manager che viaggia", un formato supercompatto che a me personalmente piace molto, e che purtroppo Lenovo ha smesso di produrre dopo il 2018.
    - Modelli Thinkpad: X250 X260 X270 **X280 A285**

- **13,3"**: dal 2017 ad oggi questo è diventato il "formato piccolo" dei Thinkpad (e un po' di tutto il mercato).
    - Modelli Thinkpad: X370Y X380Y **X390 X395** X13

- **14"**: il taglio classico da notebook "business", buon compromesso tra ergonomia e portabilità.
    - Modelli Thinkpad: T450 T460 T470 T480 A485 **T490 T495** T14
    
    - Gli stessi (circa), ma più leggeri e sottili: T450s T460s T470s **T480s T490s T495s** T14s
    
    - Modelli Thinkpad superleggeri (1,1kg!) e sottili: **X1 Carbon**

- **15"/16"/17"**: questi formati non mi interessano, ma li menziono per completezza. Il 15" è probabilmente il formato più diffuso al mondo, spopola nella fascia bassa, ed è molto frequente in quella ad alte prestazioni (notebook per gaming o workstation mobile) insieme ai 16" e 17".
    - Modelli Thinkpad: T550 T560 T570 T580 **T590** X1Extreme T15 T16 P1 P16 _eccetera_

**Ti interessa un 2-in-1?** Lo schermo di questi notebook è touchscreen e può essere aperto a 360° trasformando il notebook in un grosso tablet, con il pennino estraibile dalla scocca e utilizzabile in alternativa alle dita. Oppure puoi aprirlo solo per 3/4 ed appoggiare il notebook rovesciato in modalità "tenda", comodo per occupare meno spazio sul piano d'appoggio (ad esempio sul tavolino davanti a te in treno/aereo). Lenovo li chiama "Yoga", generalmente abbreviato con una "Y" alla fine del nome:

- **12,5"** -> Thinkpad X260Y

- **13,3"** -> Thinkpad X370Y/**X380Y**/**X390Y**/X13Y

- **14"** -> Thinkpad X1Y

### Come si interpreta il nome del modello

Può essere utile saperlo, per agevolare ricerche e confronti:

- La prima lettera determina la linea di prodotto:
    - X = 12"/13"
    
    - T = 14"/15"
    
    - X1 = 14" sottili e leggeri

- Per X e T prodotti fino al 2019:
    - La prima cifra indica la dimensione in pollici dello schermo: X**2**80=12", T**5**90=15".
    
    - La seconda cifra indica la generazione e l'anno di produzione: X2**8**0=2018, T5**9**0=2019.
    
    - Se la terza cifra è un "5", allora si tratta di modelli con CPU AMD invece che Intel, molto meno diffusi e con prestazioni diverse, da verificare caso per caso: A27**5**, A28**5**, A48**5**, X39**5** (hanno usato una "A" iniziale per un certo periodo... giusto per complicare le cose).

- Dal 2020 la nomenclatura è diventata X13/T14, seguito da Gen1=2020, Gen2=2021 eccetera.

- Alcuni modelli T hanno una "s" finale ad indicare una versione "slim" del telaio, leggermente meno ingombrante e più leggera, ottenuta di solito a discapito dell'espandibilità di RAM e/o disco (es. "T470**s**").

- Gli X1 Carbon seguono la nomenclatura più semplice: dall'X1 Gen1 del 2012 a salire (Gen2=2013 eccetera). Gli X1 Yoga qualcosa di simile, dall'X1 Yoga Gen1 del 2016 a salire.

### Altre cose da considerare per la scelta

**CPU**: Intel Core i5/i7 ed AMD Ryzen sono quelli da scegliere. Evita gli i3 se possibile, a meno di non trovare un prezzaccio, perché hanno prestazioni nettamente inferiori agli i5/i7 della stessa generazione. Tra gli i5 e gli i7, a parità di generazione, non c'è gran differenza di prestazioni. Anzi, a volte capita che gli i7 soffrano maggiormente di problemi di thermal throttling, soprattutto nei notebook più sottili che hanno sistemi di dissipazione minimali per contenere pesi e dimensioni, per cui la CPU sotto carico dopo un po' tende a ridurre le prestazioni per riportare la temperatura sotto la soglia critica. Con gli i5 non ho mai letto di questi problemi invece.

**RAM**: 8 GB sono il minimo per avere un sistema agile. Se trovi qualche annuncio di Thinkpad con più di 8 GB, tanto meglio. Non acquistare computer con solo 4 GB di RAM a meno che non siano espandibili, e di conseguenza metti in preventivo anche un modulo di RAM aggiuntivo (da 8 GB almeno, visti i costi ridotti). Fai attenzione perché molti Thinkpad, soprattutto i modelli sottili dal 2018 in poi, hanno la RAM saldata su scheda madre e non espandibile.

**DISCO**: SSD obbligatorio, il che è scontato per i modelli più recenti, ma potrebbe non esserlo per i modelli precedenti al 2018 oppure per i "T". Assicurati che sia un disco NVMe e non un SATA, per avere le massime prestazioni (a meno che il notebook sia un X250 o T450 che ancora non supportavano questa tecnologia).

**RISOLUZIONE**: FullHD 1920x1080 praticamente obbligatoria. Puoi accettare display HD (1366x768) sugli X da 12", oppure per un uso molto "base" del notebook, ma se sei abituato (ad esempio) ad affiancare 2 finestre per lavorarci allora lascia perdere la risoluzione più bassa. Risoluzioni più alte (disponibili ad esempio sugli X1, ho provato personalmente la QHD su un X1Y) non portano un grande beneficio su un display così piccolo, e consumano più batteria.

**BATTERIA**: I modelli X fino all'X270 e T fino al T480 (ma non tutti i modelli "s") hanno una batteria estraibile. Questa può essere in due formati fisici, uno che resta "a filo" con il resto del telaio, e l'altro invece con maggiore capacità che sporge verso il basso: in questo caso la tastiera sarà leggermente inclinata verso di te (il che è comodo per digitare e aiuta a mantenere la temperatura del PC più bassa, anche se l'estetica ne risente un po') e il notebook peserà un po' di più rispetto alla batteria "slim".

**EXTRA**: Quelli che seguono sono degli "extra" opzionali, e se ti interessano devi accertarti che siano supportati (da specifiche PSREF - vedi [Link](#link-utili) più sotto) e presenti sull'esemplare che vuoi acquistare:

- **Sensore fingerprint**: forse l'extra più importante per me. Utilissimo per fare il login in Windows immediatamente senza digitare password o pin, e sempre più richiesto anche per autenticarsi in altri contesti durante l'accesso ai servizi online.

- **Retroilluminazione della tastiera**: molto utile per usare il notebook in penombra, per me è uno sfizio ormai irrinunciabile.

- **Login tramite riconoscimento facciale**: comodo, ma non essenziale. Ce l'ho sul notebook di lavoro, ma non si guadagna granché in comodità né in rapidità rispetto al sensore fingerprint.

- **Touchscreen**: Ce l'ho nel mio X380Y, ma onestamente non lo uso mai perché staccare le mani dalla tastiera o dal mouse fa perdere tempo e le ditate che restano sullo schermo sono molto fastidiose. Considera anche che un notebook con il touchscreen è sempre leggermente più pesante e spesso rispetto allo stesso modello senza touchscreen.

### Commenti sui modelli specifici

**X230/T430 e precedenti**: non li prendo in considerazione in quanto spessi (circa il doppio rispetto alle generazioni successive elencate sotto) e pesanti - sebbene siano per me e per tanti appassionati oggetti bellissimi, con il loro aspetto "industrial" e la tastiera ritenuta da molti il riferimento imbattuto nella storia dei notebook (specie quella degli X220/T420), ed abbia avuto più volte la tentazione di acquistare un X220/X230 (o addirittura un ancora più vecchio X61/X61s) solo per il gusto di averlo... ma poi sarebbe probabilmente finito tutto con un paio di installazioni di distribuzioni Linux leggere, e qualche mezz'ora di prove da nerd.  
Ciò non toglie che, spendendo solo 50-100€, sia possibile avere un portatile su cui far girare Linux e lavorare tranquillamente (tra l'altro i Thinkpad sono consigliati da chi usa Linux, probabilmente per il buon supporto a livello driver hardware - ma non mi sono informato in merito).

I modelli X240 X250 X260 X270 che seguono sono esteticamente identici tra loro, ma cambiano le porte e l'hardware che viene aggiornato ad ogni nuovo modello.  
Credo valga lo stesso anche per T440 T450 T460 T470, ma non ne ho esperienza diretta.

**X240/T440(s)**: evitali, sia perché sono vecchiotti, sia perché hanno un touchpad famoso per essere davvero scomodo (e posso confermarlo per esperienza diretta sul mio vecchio Thinkpad Helix, che l'aveva uguale).  
Sono i primi dove Lenovo introduce le CPU Intel di classe "U", dai consumi ridotti rispetto alle precedenti "Gen3 M" usate negli X230 (e infatti l'autonomia inizia a salire parecchio con questi X240/T440), ma anche dalle prestazioni più basse: indicativamente un i5 Gen3 "M" del 2013 ha prestazioni paragonabili ad un i5 Gen6 "U" del 2016.

**X250/T450(s)**: ho avuto un X250 per qualche mese, si tratta di una scelta low-budget che nel 2023 può ancora avere senso se li trovi attorno ai 100€ o poco più e se non hai esigenze particolari (es. PC per la nonna, oppure primo PC per un figlio/nipote).  
Attenzione all'effetto "appiccicaticcio" del telaio, che potrebbe essere emerso col passare del tempo: purtroppo il materiale di rivestimento leggermente gommoso tende a degradare dopo alcuni anni; se possibile verifica di persona prima di acquistare. In caso si può trattare pulendo a fondo il telaio con acqua + "gomma magica", oppure con acqua + bicarbonato, o ancora rimuovendo fisicamente il rivestimento dal notebook con tanta pazienza, oppure "wrappando" il coperchio e il palmrest. Si trovano dei video su YouTube su tutti questi metodi.

**X260/T460(s)**: ho avuto anche un X260, siamo ancora in zona low-budget (attorno ai 150€ a fine 2023).  
Rispetto alla serie precedente, l'SSD qui può essere PCI Express invece che SATA, con un miglioramento interessante delle prestazioni (verifica che l'esemplare che compri abbia un SSD PCIe - oppure metti in conto l'acquisto aggiuntivo, e verifica se serve un adattatore in questo caso).  
La porta VGA è stata rimpiazzata con una più utile HDMI.  
Per il resto, valgono le stesse considerazioni fatte sopra per X250/T450.

**X270/T470(s)**: rispetto alla serie precedente viene introdotta una porta USB-C che consente anche di caricare il notebook (a fianco alla solita presa di ricarica Lenovo), magari perché hai un caricatore USB-C da almeno 45W che ti avanza.  
Interessanti gli esemplari con CPU Gen7, perché questa generazione di CPU supporta in hardware la decodifica video di alcuni formati molto usati (anche da YouTube), consentendo la riproduzione agevole fino al 4K senza sovraccaricare la CPU e di conseguenza la batteria.

**X280**: un gioiello! Ne ho avuto uno per molti mesi. E' l'ultimo 12" realizzato da Lenovo, con un nuovo telaio più sottile e più leggero rispetto ai precedenti X. E' praticamente un X1 Carbon più piccolo, con lo stesso peso piuma di 1,1kg.  
L'unico difetto che vedo rispetto agli X precedenti è la perdita della porta Ethernet: se ti serve dovrai procurarti un dongle.  
Sempre rispetto agli X precedenti perdi anche il sistema PowerBridge, cioè la doppia batteria di cui una estraibile e sostituibile a PC acceso, ma per estendere l'autonomia forse è meglio un powerbank PowerDelivery (con il quale carico qualunque dispositivo) rispetto ad una seconda batteria che puoi usare solo con quello specifico portatile.  
In compenso si guadagna una seconda porta USB-C Thunderbolt.  
Cerca ovviamente i modelli con CPU i5/i7 Gen8 che sono quad-core.  
Se vuoi risparmiare trovi anche X280 con i3 Gen8 (dual-core), oppure con CPU Gen7, per me da preferire rispetto agli X270 a parità di CPU sempre per la questione estetica, a meno che non ti serva la porta Ethernet e/o una autonomia elevatissima senza dover avere un powerbank con te (montando sull'X270 una batteria estesa da 9 celle si raggiungono facilmente autonomie superiori alle 10 ore - Lenovo dichiara un clamoroso valore di "max 26.9 ore" ma come sempre questi valori sono ideali, probabilmente rilevati con batterie nuove, PC lasciato acceso a far nulla e schermo con luminosità al minimo).

**X370 Yoga**: Interessante se lo trovi ad un buon prezzo, ma tieni presente che monta una CPU Gen7, e che l'anno successivo è uscito l'X380 Yoga che ha CPU Gen8 (vedi più sopra).

**X380 Yoga**: Mentre scrivo questo è il mio notebook personale.  
L'X380 esiste solo in versione Yoga, lo ho scelto perché, dopo mesi di attesa, ho trovato un esemplare con esattamente le caratteristiche che cercavo (Thinkpad X, Yoga, Grado A, CPU Gen8, 16GB, fingerprint, tastiera ITA retroilluminata).

**X390/X395/X390 Yoga**: Successore dell'X280 ma con il display più grande, ed anche successore dell'X380Y ma con il telaio leggermente più piccolo e le cornici attorno al display ridotte, insomma il primo 13" "moderno" e ad oggi secondo me l'acquisto giusto se ti interessa un Thinkpad ultraportatile.

**T480(s)**: Uno dei modelli "moderni" più ricercati dagli smanettoni perché consente grande espansione di RAM e anche di installare un secondo SSD al posto della scheda WWAN.  
Con CPU i5/i7 Gen8 è un buon acquisto.

**T490(s)**: Oggi probabilmente il miglior rapporto prezzo/caratteristiche per un 14" ricondizionato.  
CPU Gen8/Gen10 e un telaio leggermente più compatto rispetto a T480 e T480s.

**X1 Carbon**: dei gioielli, probabilmente i 14" più leggeri (1,1kg) e ben fatti che puoi trovare, quasi uno status symbol. Di conseguenza sono anche i Thinkpad più costosi a parità di hardware.  
Il modello da cercare per me è l'X1C6 perché ha la CPU Gen8 quad-core ovviamente.  
Altrimenti cerca gli X1C5 (con CPU Gen7) per risparmiare qualcosa - ma se devi risparmiare allora verifica i T480s/T490s, restando sulla CPU Gen8 e accettando un telaio leggermente più grande e pesante di un X1C.

**X1 Yoga**: La versione "Yoga" dell'X1 Carbon, un po' più spesso e più pesante.  
Ne ho avuto uno per qualche tempo, scelto perché pensavo l'avrei usato spesso anche in modalità tablet, ma lo ho trovato poco pratico per questo uso a causa delle dimensioni e soprattutto del peso (1,4kg sono circa il triplo del peso di un tablet). Forse i casi d'uso sono altri, ad esempio il pennino funzionava molto bene e mi immagino possa essere utile per un grafico o per prendere appunti, appoggiando l'X1Y su un tavolo o sulle ginocchia.  
Per il resto è un notebook perfetto e velocissimo.

**X13(Y)/T14(s)**: mentre scrivo (Ottobre 2023) questi modelli sono ancora troppo costosi secondo me.  
Parliamo della Gen1, quindi prodotti nel 2020 e dotati di CPU Gen10, tali per cui il vantaggio prestazionale rispetto ai precedenti X390/T490 (che hanno CPU Gen8/Gen10) è marginale, mentre il prezzo può essere molto più alto.  
Bisogna attendere l'uscita nel mercato dei Gen2 ricondizionati per avere un salto prestazionale interessante secondo me, grazie alle CPU Gen11. Se ne riparla dal 2025!

## Dove acquistare

[eBay.it](http://ebay.it/) è probabilmente il miglior posto dove iniziare.  
C'è una scelta molto ampia, e anche i prezzi tendenzialmente sono corretti - soprattutto se il venditore è un "Venditore Professionale" che sta vendendo uno stock di tanti esemplari uguali.  
Ricordati di impostare il filtro "Provenienti da = Italia" per poter visualizzare le inserzioni di negozi italiani, spesso con spedizione gratuita e con esemplari dotati di tastiera originale ITA o almeno con gli sticker ITA già applicati ai tasti (cosa praticamente impossibile con venditori esteri).

Anche [Subito.it](http://subito.it/) è un buon mercato, soprattutto se è disponibile la spedizione con copertura "TuttoSubito", che consente di provare il PC acquistato e di "sbloccare" il pagamento al venditore solo se è tutto OK (altrimenti restituisci il computer e Subito ti restituisce i soldi).

[Wallapop](https://it.wallapop.com) può offrire qualche occasione soprattutto con venditori all'estero, se ti fidi. Scordati le tastiere originali ITA però.

**Note/suggerimenti:**

- Controlla la **reputazione** del venditore (nº di vendite e % di feedback positivi), sia nel caso di venditore professionale che privato. Un venditore professionale con 4500 recensioni e il 98,7% di Feedback positivi è sicuramente affidabile, e gestirà qualunque eventuale controversia post-vendita nel migliore dei modi, anche per non compromettere quel punteggio (sperimentato personalmente).

- Controlla le **foto** alla ricerca soprattutto di difetti su bordi/spigoli, crepe sul telaio, aloni dovuti ad usura su touchpad/tastiera, aloni di pixel più chiari sul display. Questi sono i difetti estetici più tipici sui portatili usati.

- Controlla i termini di **garanzia** (se prevista).

- Controlla se la **tastiera** è originale italiana oppure se è europea con adesivi italiani sopra i tasti speciali (come le lettere accentate). Se sei disposto a imparare quello che spiegano [in questa pagina](https://hwready.it/guide/guida-alle-periferiche-la-tastiera/6/) per scrivere le lettere accentate, allora anche il layout standard ANSI "USA Internazionale" diventa utilizzabile - in verità si tratta della tastiera migliore come quantità di caratteri speciali disponibili in seconda battuta, ma è una cosa un po' da nerd e potresti preferire l'abituale layout ISO con tasto \[Invio\] a doppia altezza e gli adesivi sui tasti necessari a renderla ITA (trovi questi adesivi facilmente su Amazon o eBay, a meno di 10€, nel caso non siano già applicati dal venditore).

- Controlla la **risoluzione** del display.

- Controlla se il portatile ricondizionato è di **Grado A**.

- Controlla se sono presenti gli "**extra**" che ti interessano: touchscreen, retroilluminazione della tastiera, sensore fingerprint e supporto al login tramite riconoscimento facciale.

- Se è uno Yoga, allora **assicurati che ci sia il pennino**, perché a volte il proprietario originale lo ha perso ma vengono venduti ugualmente (il touch-screen si usa anche con le dita naturalmente).

- **Contatta il venditore** per chiedere le info sopra elencate che non siano già evidenti nell'annuncio. I venditori seri risponderanno con precisione e spesso entro breve tempo.

## Link utili

[Mobile Tech Review](https://www.youtube.com/@mobiletechreview/search?query=thinkpad): le migliori video-recensioni che puoi trovare, probabilmente.

[r/thinkpad su Reddit](https://reddit.com/r/thinkpad/): forum di discussione. Come sempre, le informazioni pratiche che vengono direttamente da utenti appassionati sono di gran valore e introvabili nei canali più tradizionali..

[Pagina "Thinkpad" su Wikipedia inglese](https://en.wikipedia.org/wiki/ThinkPad#Current_model_lines): In questa pagina ci sono anche tutti i link alle pagine specifiche delle singole serie, comprese [la X](https://en.wikipedia.org/wiki/ThinkPad_X_series), [la X1](https://en.wikipedia.org/wiki/ThinkPad_X1_series) e [la T](https://en.wikipedia.org/wiki/ThinkPad_T_series) - queste sotto-pagine sono particolarmente interessanti e dettagliate.

[Thinkpad <modello> PSREF](https://www.google.com/search?q=lenovo+X380+yoga+psref): fai questa ricerca per trovare il PDF ufficiale Lenovo con le specifiche di qualunque modello (nel link ad esempio la ricerca per l'X380 Yoga).
